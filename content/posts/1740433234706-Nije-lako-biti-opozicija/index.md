---
title: "Nije lako biti opozicija"
date: 2025-02-24
draft: false
description: false
showsummary: true
---
#  Pomen za razum

---

Nije lako biti opozicija. Iz ovog vrtloga društveno-političke krize, u kojoj vlada sumnja u svaku izgovorenu reč, u svako delo, jedino je ova rečenica sigurna. U jeku ovog širokog, neki bi rekli i decentralizovanog, društvenog pokreta uobličenog u četiri zahteva i studentski indeks, klupko paradoksa i oksimorona se već dugo odmotova, a kraj mu se samo spekuliše.

Naime, opozicija je trenutno opkoljena problemima sa tri strane, koji dolazi iz istog izvora - nepobedive ljudske gluposti. Tu je tipični i nepokolebljivi politički džin SNS, koji je, ruku na srce, svoju paramedijsku ofanzivu usmerio na drugi, već tekući pokret. Tu su i studenti sa svoja četiri zahteva, koja se direktno tiču nadležnosti sve tri grane vlasti (MUP, tužilaštvo/sud i parlament), koji se još od samog starta kategorički ograđuju od te gnusne reči politika, ma čiju god stranu ti ljudi predstavljali. I treće, ono na šta smo već i navikli, ljudska glupost, odnosno činjenica da opozicija češće radi sama protiv sebe, umesto protiv vlasti.

Dok opozicija pokušava da glumi neku relevantnost (blokada aerodroma hahaha), kao i današnji pokušaj upada u skupštinu Novog Sada, u koju smeju da uđu kad god i gde bi svakako bili preglasani, studenti se aktivno ograđuju od bilo kakvih oblika politizacije svog, hajde da se ne lažemo, političkog protesta. Ironija se najbolje videla u protestu podrške radnika EPS-a, koji je dobio nezasluženi otkaz nakon što je podržao studente. Međutim, po potezima i ponašanjima studenata, otkaz je ipak zaslužio, jer je deo jedne vrlooooooo relevantnte stranke (SDS) i samim time politizovao ono što se ne sme, pravda za jednog radnika.

Opozicija (makar njen deo) koji se načelno bori za iste vrednosti, dobija potpunu marginalizaciju, kako studenti ne bi "uprljali ruke" politikom i samim time postali, ono što već odavno jesu, meta prorežimskih medija. Što je najgore, sa zvaničnim istomišljenicima ne postoji aposlutno nikakva komunikacija, dok sa neistomišljenim SNS-om, ipak postoji. Iako je u pitanju dvosmerna ulica, u kojoj svako tera svoje, vlast zna šta studenti traže od njih, opozicija ne.

Sam studentski pokret sa sobom nosi jednu dozu paradoksa. Jer njihov strah za imidž protesta, volja da prošire svoju podršku, kao i želja da RTS pokriva njihova nezadovoljstva društvom adekvatnom minutažom u dnevniku neodoljivo podseća na neku već postojeću strukturu u društvu. Iako to nisu, studenti se ponašaju poput političke stranke u kampanji i prolaze kroz svako selo koje je usput do Niša, kako bi meštani znali da su oni tu i da očekuju da im se zahtevi ispune. 

I što je najgore, svaka ova stvar koju sam nabrojao je apsolutno legitimna. Međutim, bojim se da će njihova zgroženost politikom i ideja da apsolutno odstrane saradnju sa bilo kakvim strankama sa sobom nositi određene posledice. Veličina problema se zapravo najbolje ogleda u njegovim realnim rešenjima. Jer, uža i šira javnost se ne nadaju ispunjenju zahteva studenata, makar ne onog ključnog oko nadstrešnice, već očekuju dva potencijalna epiloga ovih protesta: prelaznu vladu ili nove izbore. 

Problemi postoje u obe varijante. Prelazna vlada, čak iako je sastave plenumi, pa nju čine samo visokopozicionirani profesori i stručnjaci u svojim oblastima, vrlo lako može pasti pod uticaj već postojećih ustavnih mehanizama, za koje ne sumnjam da će napredna većina u skupštini iskoristiti i time ubiti smisao te "ekspertske vlade". Setite se, da je "ekspertska vlada" u Crnoj Gori pala jer je jedan ministar imao izjavu o genocidu u Srebrenici. Ideja nezavisnosti potencijalnih profesora ministara, bez obzira na njihov integritet, vrlo lako može pasti u vodu samo na osnovu toga kako država, ali i SNS funkcioniše. Postoji i opcija da opozicione figure preuzmu te položaje, naprave takozvanu manjinsku vladu i time podstaknu samu suštinu demokratskog poretka - samokontrolu, ali to je politika, nećemo mi to.

Sa druge strane postoji i opcija novih parlamentarnih izbora. Velike su šanse da na tim parlamentarnim izborima ponovo pobedi SNS, sa ili bez opozicije. Jer opozicija tvrdi da su parlamentarni izbori mogući, tek nakon što se sastavi prelazna vlada i omoguće "fer" uslovi za održavanje kampanje. Ako se sa druge strane opozicija upeca na potencijalne izbore, bez te famozne prelazne vlade (koja verovatno ništa ne bi uradila), onda imamo situaciju da politički akteri koji se bore za apsolutno identične vrednosti kao i studenti, nisu uspeli da kapitalizuju to nezadovoljstvo trenutnim režimom i pretvore ga u glasove.

Verujem da jedini sada sedi i uživa u svojoj fotelji, dokle god studentski protest nema zvaničnu političku formu, barem onu koja bi se mogla pojaviti na glasačkom listiću. Trenutka kada se to desi, ne bi bilo neočekivano iskusiti neviđenu ofanzivu SNS-a, jer kako je sam Vučić rekao, protesti mu nisu neka pretnja, za razliku od Srbije protiv nasilja, koja je imala svoj kakav-takav oblik i strukturu.

Sve u svemu, opozicija, iako se bori na istoj strani kao studenti, protiv istih "neprijatelja", ipak se protesti bore i protiv njih. Bojazan da će studenti "uprljati ruke" politikom dolazi iz istog mesta kao i razlog zašto smo tu gde jesmo. Velika nezainteresovanost u politiku je razlog zašto studenti svoj protest ne vide kao politički, a u tome ne pomaže ni osnovno nerazumevanje značaja političkih stranaka, kao i institucija. Sve ono na šta opozicija već godinama poziva, 

Naravno, kako to biva, sva tri problema su usko povezana i svaka kombinacija daje isti rezultat. Društvena marginalizacija zvaničnih glasova koji se ne slažu sa trenutnim režimom, na ovaj ili onaj način, nas ne tera da mislimo "šta će biti dalje", već "kako će biti dalje"? Čak i da se studentski zahtevi ispune, a uveravam vas da smo i dalje daleko od toga, ostaje pitanje koliko dugo će se takvo stanje u društvu održati, ali i kako ga osigurati. Pod ovim režimom, vrlo teško.