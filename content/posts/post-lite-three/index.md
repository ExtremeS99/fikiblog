---
title: "Kretenje"
summary: "Za ili protiv dahija?"
categories: ["Post","Blog",]
tags: ["post","lorem","ipsum"]
#externalUrl: ""
#showSummary: true
date: 2025-02-21
draft: false
---

Predstojeća subota, 15. februar, za različite ljude ima različito značenje. Jedan deo, studenti i građani će se uputiti ka Kragujevcu, istorijskoj predstonici, kako bi održali svoju verziju "bune protiv dahija". Dolaze sa raznih strana Srbije, što sa severa, iz Vojvodine i Beograda, pa tako i sa juga.

Međutim, Kragujevac nije jedini koji će iskusiti kretanje na Sretenje. Naime, druga strana, kako jedini to voli da naglašava, većinska i pristojna Srbija, na taj dan pobune protiv turskog režima ide da podrži "svesrpski" režim. Koga li će Šarović ovoga puta uhvatiti i dalje se ne zna, ali ima možda nečeg u nauci o "moram da idem" rečenici. Sremska Mitrovica je određena kao zvanična destinacija, verovatno kao deo turneje spasavanja Vojvodine od zlih i nevidljivih neprijatelja u obliku stranih organizacija i država Hrvatske, Albanije i sličnih. Čudi me da nije u Novi Sad otišao...

I zaista, kada se pogleda izdaleka Srbija je jedna slobodna zemlja, gde svako može biti šta poželi. Imamo lojaliste, suvereniste, patriote i sve one koji su protiv strašnog uticaja Evropske unije, USAid-a i sličnih srbomrzilačkih organizacija. Za razliku od studenata, lojalisti ne spavaju na ulicama i u staklenicima, ali Boga pitaj kakvo je grejanje u crkvi (po svemu sudeći podno, sa norveškim radijatorima).

Jer zna se, o tome je možda i Adam Smit govorio (ali nije stigao da napiše, jbg), da je najbolji biznis svaki onaj koji je protiv ove lepe brdovite zemlje. Sa druge strane imamo studente, finansirane sa strane (roditeljske najčešće) koji na ovaj slobodarski praznik hoće da urušavaju državni poredak. Ovako bi verovatno glasio tekst u nekom od režimskih tabloida da su makar malo pismeniji... 

Zadržimo ironiju i sarkazam sa strane, mene zaista zanima kako se slobodarski skup u znak podrške Aleksandru Vučiću, čoveku koji se jedino za slobodu borio kad je Šešelj u pitanju, održava u Sremskoj Mitrovici od svih mesta. Mesto koje je, uz dužno poštovanje Vojvodini, u trenutku Sretenja bilo deo Austrougarske. Al ajde, nisu oni ništa manji Srbi nego studenti i građani što će ometati život jadnih Kragujevčana. To se u Sremskoj Mitrovici ne dešava, opustite se.

Koliko god se trudio da držim ironiju, ona deluje da probija kroz vrata i prozore razuma. I samo slepac je ne može videti. Sretenje se pored Prvog srpskog ustanka slavi i kao dan donošenja prvog ustava ove zemlje. Tim ustavom je prvi put vlast u Srbiji podeljena na tri grane, izvršnu, zakonodavnu i sudsku. Danas, imamo situaciju, da jedan čovek ubira plodove sa sve tri grane. Valjda je jasno?

Čisto da ovaj začinim ovu temu, nekim fun factovima i srpskim anomalijama. Naime, na dan najave skupa "pristojne i slobodne Srbije koja nikada neće dati Vojvodinu", desio se jedan zanimljiv pazar. Sedmog februara, kada je jedini izvestio naciju o ovom velelepnom događaju (nadam se da nisu neke zgrade tu u blizini, da se ne ponove incidenti iz Jagodine), opština Žitorađe je potrošila preko 11 miliona dinara na prevoz dece. 

To mu dođe, oko 100 hiljada evra, gore-dole. Možda previše za prevoz oko Žitorađa, ali sigurno dovoljno za delić last minute ponude ekskurzije. Ono što ovaj tender čini izuzetno interesantnim je to da je dobavljač, u ovom slučaju firma, pobedila na tenderu pre nego što se on uopšte i otvorio. Zvanično gledajući za prevoz 343 učenika u Žitorađu i okolnim mestima tokom godine, pojavio se samo jedan ponuđač, iako je neko pisano pravilo (čitaj zakon) da trebaju makar dva biti, poželjno tri, osim u izuzetno posebnim situacijama. 

Naime, tender je otvoren u 04.02.2025 u 12 časova, a Niš Ekspres, kao što mu i samo ime kaže, je dobio na tom tenderu 03.02.2025. u 21:12:44. Međutim, datumi nisu cela priča ovde. Da je dogovor postignut je objavljeno 7. februara ujutro, a pogodite ko je taj dan najavio skup. Možda je zaista potrebno toliko novca za prevoz dece po Žitorađu, ali na meni je da iznesem činjenice, a na vama da donosite zaključke.


Srećno vam bilo Sretenje ili Kretenje, zavisi ko pita.